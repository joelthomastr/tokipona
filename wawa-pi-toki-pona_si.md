{% include header.md pagename="sitelen-Sonko" %}



<span class="si">[tomo](https://joelthomastr.github.io/tokipona/README_si)&nbsp;&nbsp;>&nbsp;&nbsp;lipu ni</span>

# <span class="si">wawa ante pi toki pona</span>

> <span class="si">mi pana e lipu ni lon [lipu tenpo nanpa pan](https://liputenpo.org/lipu-tenpo-nanpa-pan/)</span>

<span class="si">[lipu tenpo nanpa mun](https://liputenpo.org/lipu-tenpo-nanpa-mun/) la mi toki e ni: toki pona li sama ala sitelen Sonko li sama sitelen Lasina. ni li tan ni: toki pona li jo ala e nimi tawa ijo ale pi lawa jan. jan li wile toki e sona suli kepeken toki pona la jan li wile kepeken kulupu nimi.</span>

<span class="si">sitelen Sonko li jo e ijo pona mute. taso sitelen Lasina li jo e ijo pona mute ante e wawa ante. toki ante pi toki pona li pona. ona ale li sama sitelen Sonko. taso toki pona taso li sama sitelen Lasina li jo e wawa ante sama sitelen Lasina. wawa ni li seme?</span>

<span class="si">nanpa wan la, toki pona li jo e nimi pi mute lili. ni la jan li ken kama sona e toki pona kepeken tenpo lili.</span>

<span class="si">nanpa tu la, toki pona li jo ala e nimi suli nasa. toki mama la nimi suli li nasa tan ni: jan li kepeken ona la ken la jan li sona ala e kon ona. jan li kute e nimi suli ona li ken toki e ni: "mi sona e kon pi nimi ni." taso ona li sona ala. jan li kepeken toki pona la ona li wile sona pona e kon. jan li kepeken toki pona lon nasin pona la jan ante li sona pona e kon pi toki jan.</span>

<span class="si">nanpa tu wan la, toki pona li jo e nimi pi mute awen. sina ken toki e ni: "ni li sama toki sina nanpa wan." ala, ni li ijo ante. toki sin mute li jo e nimi pi mute lili. taso toki sin mute la sina ken pali e nimi sin kepeken nasin ni: sina wan e nimi mute anu kalama mute. taso toki pona li sama sitelen Lasina. nanpa pi sitelen ale pi sitelen Lasina li awen. sama ni la nanpa pi nimi ale pi toki pona li awen.</span>

<span class="si">awen pi mute nimi li pana e wawa ante tawa toki pona tan ni: jan pi toki pona li pilin e ni: "mi ken pona e sona ale. mi lukin e ijo nasa sin la mi pilin ike ala tan ona. mi sona e ni: mi kama sona e ona la mi ken pona e ona kepeken nimi pi toki pona."</span>

<span class="si">jan li ken kepeken nimi pi mute awen tawa ijo ale. ni li nasin suli. ken la kama sona pi nasin ni li wile e wawa lawa mute. taso pini la sona pi nasin ni li weka e sona pakala tan lawa jan. sona pakala li ni: "nimi ijo en ijo li sama. ijo wan li jo e nimi wan. nimi wan li tawa ijo wan." jan pi toki pona li weka e sona nimi pakala ni tan lawa ona. ona li kama sona e sona nimi pona. sona nimi pona li ni: nimi li ilo toki taso.</span>

<span class="si">ni li suli tan seme? pilin en sona jan li sama soweli. soweli li wile tawa ma ale. soweli li wile ala awen lon poki. soweli li ken ala tawa tan poki la ona li pilin ike. poki ike ni li sama sona nimi pakala. jan li jo e sona nimi pakala la pilin ona en sona ona li ken ala tawa ijo sin ale. sona nimi pona li ni: nimi li poki ala, nimi li ilo. nasin pi toki pona li pana e sona wawa ni tawa jan.</span>

{% include ante-pini_si.md date="2021-06-16" %}

{% include likebtn.md pagename_lang="sitelen-Sonko_si" %}
