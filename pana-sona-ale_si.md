[sitelen Inli](https://joelthomastr.github.io/tokipona/pana-sona-ale_si) | [<span class="lp">linja-pona </span>](https://joelthomastr.github.io/tokipona/pana-sona-ale_lp) | [<span class="spp">sitelen pona pona</span>](https://joelthomastr.github.io/tokipona/pana-sona-ale_spp) | [<i class="twa twa-framed-picture"></i><i class="twa twa-red-heart"></i>](https://joelthomastr.github.io/tokipona/pana-sona-ale_se) | [English](https://joelthomastr.github.io/tokipona/pana-sona-ale_en)

<a name="lawalipu"></a>
[tomo](https://joelthomastr.github.io/tokipona/READMEsi)&nbsp;> lipu ni

# mi en sina ken pana sona e ale kepeken toki pona!

lipu ni la mi toki e ni mute:

- [kepeken pi toki pona li pona tan seme?](#ijo1)
- [jan mute li toki e ni: jan li ken ala toki e ale kepeken toki pona](#ijo2)
- [jan mute li toki e ni tan seme?](#ijo3)
- [nasin pi pana sona e ale kepeken toki pona](#ijo4)
- [toki pini](#ijo5)

<!-- LikeBtn.com BEGIN -->
<span class="likebtn-wrapper" data-theme="gray" data-i18n_like="pona" data-identifier="pana-sona-ale_si" data-share_size="large" data-i18n_dislike="ni li ike tawa mi" data-i18n_like_tooltip="lipu ni li pona tawa mi" data-i18n_dislike_tooltip="lipu ni li ike tawa mi" data-i18n_unlike_tooltip="lipu ni li pona ala tawa mi" data-i18n_undislike_tooltip="lipu ni li ike ala tawa mi" data-i18n_share_text="o pana e lipu ni tawa jan ante!" data-i18n_popup_close="o weka" data-i18n_popup_text="o pona!"></span>
<script>(function(d,e,s){if(d.getElementById("likebtn_wjs"))return;a=d.createElement(e);m=d.getElementsByTagName(e)[0];a.async=1;a.id="likebtn_wjs";a.src=s;m.parentNode.insertBefore(a, m)})(document,"script","//w.likebtn.com/js/w/widget.js");</script>
<!-- LikeBtn.com END -->

<a name="ijo1"></a>
## kepeken pi toki pona li pona tan seme?
toki pona li toki pali. toki pali li seme? sina sona ala e toki pali tan mama sina. jan li pali e toki pali tan lawa ona.

toki pali mute li lon. taso toki pona li toki pali ante. toki pona li ante tan seme? kepeken pi toki pona li pona tawa jan tan seme?

jan Sonja li pali e toki pona. ona li sitelen e [lipu](http://tokipona.net/tp/janpije/whytokipona.php) tawa wile sona ni: kepeken pi toki pona li pona tan seme? lipu ni la jan Sonja li pana e ijo mute pona pi toki pona. ijo wan li ni: jan li kepeken e toki pona la ona wile sona e ni: seme li lon insa pi toki ona? ona li sona ala e ni la ona li ken ala kepeken e toki pona.

mi toki e ni: toki ni li lon. jan li kepeken e toki mama la toki ona li pona tawa ona tan ni: ona li kama jo e ijo pi wile ona. tenpo ona la jan ante li sona e ni: ona li toki insa e seme? taso ken la jan kepeken pi toki mama li sona ala e ni: sona seme li lon insa pi toki ona?

toki mama la ni li lon tan seme? toki mama la nimi mute li lon. ijo mute la nimi tu li lon tawa ijo sama. taso ken la jan kepeken pi toki mama li sona ala e ni. tenpo wan la ona li toki e ijo kepeken nimi wan. tenpo kama la ona li toki e ijo sama kepeken nimi ante. taso ona li toki insa e ni: "nimi tu li lon. ni la ijo tu li lon." taso ijo wan li lon a.

jo pi nimi mute li ike tan seme? ni li ike tan ijo mute. mi pana e ijo tu tan ijo mute ni.

ijo wan: jan li ken ala sona pona e ni mute: seme li lon a? tenpo pini la seme li lon? ijo lon li lon tan seme? tenpo kama la jan li wile pali e seme tawa ni: ona li pilin pona li kama jo e lon pona? jan li sona ala e ni mute la ona li ken ala pali e pona tawa ona sama anu jan ante. ni la ona wile e sona pona e sona pi toki ona.

ijo tu: jan li pana e sona suli la ona li ken kepeken e nimi wan. ona li toki insa e ni: jan ale li sona e nimi ni. taso ken la jan ante li sona ala. tenpo sama la jan ante ni li toki insa e ni: mi sona e nimi ni! taso ona li sona ala. tenpo kama mute la ijo ike li lon tan ni. taso jan ala li sona e ni: ijo ike ni li lon tan seme? ni li lon tan ni: tenpo pini mute la jan ante li sona pona ala e nimi pi toki jan.

taso toki pona la ijo ike tu ni li lon ala. ni la kepeken pi toki pona li pona tawa jan.

taso mi en sina ken ala ken kepeken e toki pona tawa ale?

[lawa pi lipu ni](#lawalipu)

<a name="ijo2"></a>
## jan mute li toki e ni: jan li ken ala toki e ale kepeken toki pona

[lipu](http://tokipona.net/tp/janpije/whytokipona.php) pi jan Sonja la ona li toki e ni: ijo suli mute li lon sama ni: jan li ken ala pana e sona ona kepeken toki pona. jan Lope li [toki sama ona](https://htmlpreview.github.io/?https://raw.githubusercontent.com/jan-Lope/Toki_Pona_lessons_English/gh-pages/toki-pona-lessons_en/index.html#SECTION00210000000000000000).

jan Sonja en jan Lope li sona pona e toki pona. lon poka ona mute la mi sona lili. taso toki ni li ike tawa mi. mi wile ala e ni: ni li lon.

toki ni li pona ala tawa toki anpa pi toki pona. toki anpa li seme? mi kepeken e nimi pi toki anpa tawa ni: jan Sonja li pali e toki pona la ona li jo e toki insa mute. toki insa ni li pana nasin tawa jan Sonja. jan Sonja li pali e toki pona la ona li pali e wile pi toki insa mute ni. toki insa ni li sama supa lon anpa ijo. supa li awen e ijo lon sewi ma. jan Sonja li pana e toki pona tawa supa pi toki insa ni. toki insa ni li awen e toki pona lon sewi. ni la mi kepeken e nimi ni tawa toki insa ni: toki anpa.

toki wan tan toki anpa pi toki pona li ni: sona suli li suli ala, ona li suli lukin taso. sona pi suli lukin li seme a? sona suli li kulupu pi ijo mute pi sona lili.

taso jan Sonja li toki e ni: jan li ken ala pana e sona suli kepeken toki pona. ni li lon la mi pilin e ni: toki pona li pona ala tawa toki anpa ona. taso mi toki e ni: jan li ken pana e sona suli kepeken toki pona.

[lawa pi lipu ni](#lawalipu)

<a name="ijo3"></a>
## jan mute li toki e ni tan seme?
kepeken toki pona la jan li ken ala ken toki e sona lili? ona li ken. ona li ken ala ken pana e linja tan sona lili wan tawa sona lili ante? ona li ken. ona li ken ala ken pali e kulupu pi sona lili mute kepeken nasin ni? ona li ken.

ni la jan li ken pana e sona suli kepeken toki pona. taso jan mute li toki e ni: jan li ken ala. ona mute li toki e ni tan seme? ijo seme li lon anpa e toki ni? mi en sina o alasa e ijo anpa ni.

ken la ona mute li toki e ni tan ni:

jan li wile toki kepeken toki pona la ona li jo e toki insa pi toki mama. ken la ona li alasa e nimi anu kulupu nimi wan pi toki pona tawa nimi wan pi toki mama. lon kulupu mute pi toki pona la mi lukin e ni: jan li toki sama ni tawa jan sona pi toki pona: "mi wile toki e ni kepeken toki pona la mi wile kepeken e nimi seme?"

taso toki pona la nimi wan taso li lon tawa nimi mute pi toki mama. jan li kepeken e nimi ni pi toki pona la jan ante li ken ala sona e ni: nimi ni li tawa ijo seme?

ken la ni li ijo anpa pi toki ni: jan li ken ala pana e sona suli kepeken toki pona.

taso mi toki e toki ante. mi toki e toki ante tan sona mi pi pali mi. mi pali sama jan ale tawa esun tawa moku tawa tomo tawa ijo wile ante. pali mi li ante toki. pali pi ante toki li ni: mi lukin e lipu wan pi toki wan li sitelen e sona sama tawa lipu sin pi toki ante.

sona mi pi ante toki li pana e sona ni tawa mi: sina wile ante toki e nimi wan la sina toki e ni: nimi ni li pana e sona seme? taso sina ken ala toki e ni taso. ante la sina wile toki e ni: nimi ni li pana e sona seme lon lipu ni? toki ante lon poka pi nimi wan li pana e sona ni tawa sina. sina ken sona e sona pi nimi wan tan toki poka ona.

lipu sin pi toki ante la ijo sama li lon. sina sitelen ala e nimi wan taso. sina sitelen e nimi mute. nimi mute ni li toki poka tawa nimi ante lon lipu. sina sitelen e nimi anu linja nimi la sina wile awen li wile sitelen ala lon tenpo lili li wile lukin e toki poka. toki poka li ken ante e sona pi nimi wan.

kepeken pi toki poka li pona tawa mi en sina. mi en sina ken pana sona ale kepeken toki pona kepeken nasin ni. nimi wan li pana ala e sona mute. taso lon poka pi toki mute ante la jan ante li ken sona e ni: nimi ni pi toki pona li pana e sona seme?

[lawa pi lipu ni](#lawalipu)

<a name="ijo4"></a>
## nasin pi pana sona e ale kepeken toki pona
mi toki e ni: mi en sina ken toki li ken pana sona e ale kepeken toki pona. taso mi en sina wile kepeken e nasin pona tawa ni.

### - o lukin taso tawa ni: jan lukin li kama sona seme?

jan pi ante toki la ona li ken kepeken nimi lili anu nimi mute anu nimi ante. ni li suli ala.

ijo suli li ni taso: jan li lukin e lipu pi toki wan la ona li sona anu pilin e ijo wan. jan li lukin e lipu pi toki ante la ona li sona anu pilin e ijo sama anu seme?

sina kepeken e toki pona la o toki insa e ni taso.

### - o alasa ala e nimi wan tawa nimi wan pi toki mama sina

o alasa ala e kulupu nimi wan tawa nimi pi toki mama sina. o alasa e nasin pi pana sona.

sina alasa e kulupu nimi lon toki pona tawa nimi pi toki mama la o toki insa e ni: kulupu nimi ni li nimi tawa ijo suli seme? ijo suli ni li kulupu pi ijo lili seme?

tenpo kama la o pana sona e ijo lili wan. tenpo kama la o pana sona e ijo lili ante. ijo lili li pini la o toki e ni: ijo lili mute ni li kama lon ijo suli ni. o pana e nimi tawa ijo suli ni. tenpo kama la sina ken kepeken e nimi sin sina tawa ijo suli ni.

### - o toki ala e ni: kepeken pi nimi mute li ike

mi toki e ijo kepeken toki mama la mi ken kepeken e nimi ona. taso toki pona la mi wile pana e kulupu nimi sin tawa ona. ken la jan lukin li sona e pu taso. mi wile sitelen tawa jan sama ni. ni la mi wile pana sona e kulupu nimi sin pi toki mi tawa ona.

pini ni li ni: mi sitelen e nimi mute. mi kepeken e toki mama la mi ken kepeken e nimi lili. taso toki pona la mi wile sitelen e nimi mute. ni li nasa lukin ala tan ni: ni li nasin pi toki pona.

nimi pi toki mama li nanpa seme? toki mama ale li ante. taso jan mute pi toki Inli li kepeken e mute ni pi nimi ante: tenpo ale ale la nimi ale. ni la nimi wan pi toki mama li ken pana e sona mute. ni la sina ken pana e sona kepeken nimi lili.

taso nimi pi toki pona li mute seme? mute ni li ni: ale mute luka anu nanpa lon poka ni. ni la nimi wan pi toki pona li pana e sona lili. ni la mi wile kepeken e nimi mute tawa pana sona. ni li nasa ala. mi kepeken e nimi wan pi toki pona tawa nimi wan pi toki mama la mi ken ala toki insa e ni: jan ante li ken sona e toki mi. mi toki e ni la mi nasa!

o toki ala e ni: mi kepeken e toki wan lon toki mama la mi wile kepeken e toki wan lon toki pona. ni li ken ala.

###  - o pana e toki poka mute

o toki insa e ni: jan lukin li sona e pu taso la ona li sona ala sona e toki mi? ona li sona ala la o pana e sona tan nimi pi kepeken sina.

sina kepeken e kulupu nimi sin la o toki e ni: jan lukin li ken ala ken sona e sona pi kulupu nimi ni tan toki poka? toki poka li toki mute lon monsi anu sinpin nimi. lon monsi anu sinpin pi toki ni la toki ante li lon li pana sona e toki ni.

jan lukin li ken ala sona la o pana sona e ni tawa ona: kulupu nimi ni li pana e sona seme? sina pali e ni la jan lukin li toki e ni: mi sona a e toki ni! tenpo kama la sina ken kepeken e kulupu nimi ni. jan lukin li sona e ona.

[lawa pi lipu ni](#lawalipu)

<a name="ijo5"></a>
## toki pini

kepeken nasin ni la mi toki e ni: mi en sina ken pana e sona ale kepeken toki pona.

taso mi en sina wile kepeken nimi mute. mi en sina wile pana e toki poka mute tawa ni: jan lukin li sona e toki mi en sina.

taso ni li pini la ni li pona mute.  ni li pona tawa ale tan ni:

- mi en sina li sona pona e sona ni.

- ante la mi en sina ken pana sona pona. jan lukin li sona pona e toki mi en sina.

o pona!

[lawa pi lipu ni](#lawalipu)

[tomo](https://joelthomastr.github.io/tokipona/READMEsi)

> 2020-06-19 la mi ante e lipu ni. tenpo kama ona la mi ante ala.

<!-- LikeBtn.com BEGIN -->
<span class="likebtn-wrapper" data-theme="gray" data-i18n_like="pona" data-identifier="pana-sona-ale_si" data-share_size="large" data-i18n_dislike="ni li ike tawa mi" data-i18n_like_tooltip="lipu ni li pona tawa mi" data-i18n_dislike_tooltip="lipu ni li ike tawa mi" data-i18n_unlike_tooltip="lipu ni li pona ala tawa mi" data-i18n_undislike_tooltip="lipu ni li ike ala tawa mi" data-i18n_share_text="o pana e lipu ni tawa jan ante!" data-i18n_popup_close="o weka" data-i18n_popup_text="o pona!"></span>
<script>(function(d,e,s){if(d.getElementById("likebtn_wjs"))return;a=d.createElement(e);m=d.getElementsByTagName(e)[0];a.async=1;a.id="likebtn_wjs";a.src=s;m.parentNode.insertBefore(a, m)})(document,"script","//w.likebtn.com/js/w/widget.js");</script>
<!-- LikeBtn.com END -->
